---
title: "चुनौती र अवसरको दोसाँधमा स्वास्थ्य बीमा कार्यक्रम"
date: "2024-09-10"
author: "Express News"
categories: ["technology"]
image: "/images/image18.jpg"
---
नेपालमा परिकल्पना गरिएको स्वास्थ्य बीमा कार्यक्रम सामाजिक स्वास्थ्य बीमा प्रणाली हो। तर, व्यवहारमा नेपालको स्वास्थ्य बीमा सामाजिक स्वास्थ्य बीमा कार्यक्रम हुनसकेको छैन र यसका लागि हालको अवस्थामा निकै ठूलो सुधार गर्नुपर्ने देखिन्छ।

विश्व स्वास्थ्य संगठनको हालको विधानले हरेक देशका जनताले आफ्नो सरकार वा राज्यबाट उच्चस्तरको मानसिक र शारीरिक स्वास्थ्य सेवा प्राप्त गर्नु उनीहरूको अधिकार हो भन्ने कुरा उल्लेख गरेको छ। त्यसरी नै नेपालको संविधान २०७२ को मौलिक हकको धारा ३५ ‘स्वास्थ्य सम्बन्धी हक’ मा उल्लेख गरिएको छ– ‘प्रत्येक नागरिकलाई राज्यबाट आधारभूत स्वास्थ्य सेवा निःशुल्क प्राप्त गर्ने हक हुनेछ र कसैलाई आकस्मिक स्वास्थ्य सेवाबाट वञ्चित गरिने छैन।’

नेपालको संविधानले प्रत्याभूत गरेको निःशुल्क तथा आधारभूत र आकस्मिक स्वास्थ्य सेवा पाउने हक कार्यान्वयन गर्न र स्वास्थ्य सेवालाई नियमित, प्रभावकारी तथा गुणस्तरीय तुल्याई नागरिकको पहुँच स्थापित गर्नका लागि आवश्यक कानुनी व्यवस्था गर्न जनस्वास्थ्य सेवा ऐन २०७५ संसद्बाट पारित भई लागू समेत भइसकेको छ। यो अवस्थामा हरेक नेपाली जनतालाई सर्वसुलभ ढंगले स्वास्थ्य सेवा उपलब्ध गराउन नेपाल सरकारले निकै ठूलो चुनौती सामना गर्नुपरेको छ। साथै, यसका लागि धेरै नै गृहकार्य गरेर प्रशस्त स्रोत र साधन जुटाउनुपर्ने हालको अवस्था छ।

हरेक देशमा आ-आफ्नै प्रकारका विशेषता सहित सरकारले आफ्ना जनतालाई स्वास्थ्य सेवा प्रदान गरेको हुन्छ। आफ्ना जनतालाई सःशुल्क, सहुलियत रूपमा वा नि:शुल्क स्वास्थ्य सेवा उपलब्ध गराउँदा लाग्ने खर्च, स्रोत र साधनको जोहो गर्न सरकारले विभिन्न किसिमको कोष वा रकम जुटाउने संयन्त्र बनाएको हुन्छ। कतिपय मुलुकमा सरकारले छुट्टै बीमा कार्यक्रम लागू नगरी सरकारले उठाएको करबाट सबै जनतालाई नि:शुल्क स्वास्थ्य सेवा प्रदान गरेको हुन्छ।

जस्तै, बेलायतमा रोजगारी गर्नेहरूको हकमा कम्तीमा २० देखि बढीमा ४५ प्रतिशतसम्म आयकर लिएको हुन्छ। यसको अतिरिक्त राष्ट्रिय बीमा (नेसनल इन्सुरेन्स वा एनई) भनेर छुट्टै ८ प्रतिशत रोजगारी गर्ने व्यक्त्तिले र साढे १३ प्रतिशत रोजगारदाताले तिरेको हुन्छ। यो रकम सरकारको कर कोषमा जम्मा हुन्छ।

अर्थात्, सीधै स्वास्थ्य सेवाको लागि भनेर छुट्टै कोषमा जाँदैन। यो रकम स्वास्थ्य सेवा लगायत अन्य सामाजिक सुरक्षाको लागि खर्च गरिन्छ। केही अपवाद जस्तै दाँत र आँखा सम्बन्धी केही सेवाहरू र कस्मेटिक सेवा बाहेक सबै प्रकारका स्वास्थ्य सेवाहरू बेलायतमा हरेक जनतालाई नि:शुल्क रूपमा उपलब्ध हुन्छन्। यसो भन्दैमा बेलायतमा निजी स्वास्थ्य बीमा कार्यक्रममा सामेल हुने र निजी स्वास्थ्य सेवा लिने अवसर नभएको भने हैन।