---
title: "विश्व समुदायलाई कोरोनापछि एमपक्सको चुनौती"
date: "३२ श्रावण २०८१, शुक्रबार"
author: "Express Newz"
categories: ["world", "lifestyle"]
image: "/images/monkeypox.jpeg"
---

अफ्रिकी देश कंगोमा एमपक्स संक्रमणका कारण यो वर्ष मात्रै कम्तीमा ४५० जनाले ज्यान गुमाइसकेका छन् भने बुरुन्डी, मध्य अफ्रिकी गणतन्त्र, केन्या र रुवान्डामा पनि संक्रमण तीव्र रूपमा फैलिएपछि डब्लूएचओले स्वास्थ्य आपत्काल घोषणा गरेको छ ।

काठमाडौँ — कोभिड भाइरसको महामारी सकिएको एक वर्ष नपुग्दै विश्व समुदायलाई अर्को भाइरसको संक्रमणले चिन्ता थपिदिएको छ । पहिलो पटक डेनमार्कमा देखापरेको एमपक्स (मंकीपक्स) पछिल्लो समय अफ्रिकी देशहरूमा बर्सेनि फैलिँदै गएको छ । केही दिनयता एमपक्सको प्रकोप अफ्रिकाका केही भागहरूमा तीव्र रूपमा फैलिएपछि विश्व स्वास्थ्य संगठन (डब्लूएचओ) ले बिहीबार विश्वव्यापी स्वास्थ्य आपत्काल घोषणा गरेको छ ।

फ्रिका सेन्टर्स फर डिजिज कन्ट्रोल एन्ड प्रिभेन्सन्सले एमपक्सका कारण मंगलबार नै जनस्वास्थ्य संकटकाल घोषणा गरेको थियो । संस्थाका प्रमुख डा. जान कसेयले प्रकोपलाई नियन्त्रण बाहिर जान नदिन तत्कालै कदम चाल्न आवश्यक भएको बताएका थिए । ‘यो जोखिमलाई नियन्त्रण र उन्मूलन गर्न हामी तत्पर र आक्रामक हुनुपर्छ,’ उनले भनेका थिए ।

मंकीपक्स पछिल्लो समय मध्य तथा पूर्वी अफ्रिकामा द्रूत गतिमा फैलिइरहेको छ । अत्यधिक संक्रामक मानिने एमपक्सले कंगोमा प्रारम्भिक प्रकोपका क्रममा नै कम्तीमा ४५० जनाको मृत्यु भइसकेको अन्तर्राष्ट्रिय सञ्चार माध्यमहरूले उल्लेख गरेका छन् । मध्य र पूर्वी अफ्रिकामा निकै तीव्र गतिमा फैलिइरहेको एमपक्सको नयाँ भेरियन्टको सर्ने गति र त्यसले निम्त्याइरहेको क्षतिको दर निकै उच्च भएको भन्दै वैज्ञानिकहरूले चिन्ता व्यक्त गरेका छन् ।

एमपक्स भाइरस पहिलो पटक डेनमार्कमा सन् १९५८ मा अनुसन्धानमा राखिएका बाँदरहरूमा पुष्टि भएको थियो । एमपक्स मानिसमा भने पहिलो पटक १९७० मा कंगोमा देखिएको थियो । त्यसबेला यो भाइरस १० वटा अफ्रिकी मुलुकमा फैलिएको थियो । सन् २००३ मा एमपक्स अफ्रिकी मुलुकबाट आयातित कुकुरहरूको माध्यम हुँदै अमेरिकामा फैलिएको थियो । २००५ यता कंगोमा एमपक्ससँग सम्बन्धित हजारौं शंकास्पद केसहरू देखिएका छन् ।