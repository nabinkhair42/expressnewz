---
title: "साफ यू–२० च्याम्पिनयसिप : खेल मैदानबारे अझै अन्योल"
date: "श्रावण ३२, २०८१"
author: "Express Newz"
categories: ["sports"]
image: "/images/safU-20.jpg"
---

काठमाडौँ — साफ यू–२० च्याम्पिनयसिप फटुबल दुई दिनपछि आइतबार सुरु हुँदै छ । तर, अहिलेसम्म एउटा तथ्य अझै टुंगो लागेको छैन । प्रतियोगिता हुनेचाहिँ कहाँ हो ? पूर्व निर्धारित कार्यक्रमअनुसार प्रतियोगिता हुनुपर्ने दशरथ रंगशालामा हो । 

रंगशालाको मैदानी स्थिति र मौसमले गर्दा निश्चित हुने दाबी गर्न नसकिएको हो । प्रतियोगिता दक्षिण एसियाली फुटबल महासंघ (साफ) ले आयोजना गर्न लागेको हो । साफले अखिल नेपाल फुटबल संघ (एन्फा) लाई वैकल्पिक व्यवस्था गर्न भनिसकेको छ ।

महासंघले दशरथ रंगशालाको मैदानको स्थिति निरीक्षण गर्न म्याच कमिस्नर पठाएका छन् । उनले नै पेस गर्ने प्रतिवेदनका आधारमा अन्तिम निर्णय हुनेछ । म्याच कमिस्नरमा माल्दिभ्सका अब्दुल हमिद अब्दुल गफर रहेका छन् । उनले शुक्रबार बिहान दशरथ रंगशालाको निरीक्षण गर्ने कार्यक्रम छ । एएफसी च्यालेन्ज लिगको प्रारम्भिक चरणको चर्च ब्वाइज र पारो एफसीबीचको खेलपछि दशरथ रंगशालाको मैदान फेरि खेल्न अयोग्य भएको हो ।

त्यसलाई छाडेर प्रतियोगिताको सबै तयारी पूरा भएको एन्फाले जनाएको छ । बिहीबार आयोजित पत्रकार सम्मेलनमा एन्फा प्रवक्ता सुरेश साहले वैकल्पिक मैदानका रूपमा सातदोबाटोस्थित एन्फा कम्प्लेक्स प्रयोग हुने बताए । उनले टिमको अभ्यासका लागि भद्रकाली र लगनखेलको आर्मीको मैदान प्रयोग गरिने पनि बताए । प्रवक्ताका अनुसार सुरुआती केही खेल सातदोबाटोमा भएपछि बाँकी खेल दशरथ रंगशालामा पनि हुन सक्नेछ ।

‘रंगशालाको मैदान फुटबलकै लागि’

पत्रकार सम्मेलनमा एन्फाका उपाध्यक्ष दीपक खतिवडाले दशरथ रंगशाला अहिले राष्ट्रिय खेलकुद परिषद्‍मातहत रहेको र त्यसको जिम्मेवारी एन्फामै फर्किनुपर्ने बताएका छन् । उनले दशरथ रंगशालाको मैदानमा फुटबलबाहेक अन्य खेल आयोजना गर्न नहुने जिकिर गरे । विश्वकप छनोटको खेल दशरथ रंगशालामा हुन अयोग्य भएपछि मैदानको जिम्मेवारी परिषद्ले लिएको थियो । त्यसयता पनि मैदानको स्थिति राम्रो हुन सकेको छैन ।

रग्बीका प्रतियोगिता र अन्य खेलबाहेकका कार्यक्रम गर्न परिषद्ले अनुमति दिएपछि दशरथ रंगशालाको मैदान अझै बिग्रिएको थियो । यसै वर्ष अक्टोबरमा दशरथ रंगशलामै महिला साफ च्याम्पिनयसिप २०२४ पनि हुँदै छ । त्यसअघि पनि रग्बीको प्रतियोगिता दशरथ रंगशालाको मैदानमा हुने भएकाले पनि महिला साफसमेत अन्योलमा छ । तर उपाध्यक्ष खतिवडाले रग्बीको प्रतियोगिता कुनै पनि हालतमा नहुने र त्यसलाई गर्न नदिने दाबी गरे ।

कुनै पनि ठूलो फुटबल प्रतियोगिताको निश्चित समय अगाडि अन्य प्रयोजनका लागि मैदान प्रयोग गर्नु हुँदैन । एन्फा स्रोतले दिएको जानकारीअनुसार यस वर्ष हुने फुटबलका प्रतियोगिता र त्यसमा हुन सक्ने व्यवधानबारे मन्त्रिपरिषद्मा पनि चर्चा भइसकेको छ । यस्तै फुटबलको सम्भावित नयाँ मैदानका लागि जग्गा व्यवस्थामा पनि मन्त्रिपरिषद्मा छलफल भएको छ । उपाध्यक्ष खतिवडाले थपे, ‘दशरथ रंगशालाको मैदानमा फुटबलबाहेक अन्य खेल गर्न दिनुहुन्न । यसअघि भएका रग्बीका खेलकै कारण मैदान खेल्न अयोग्य भएको हो ।’